<html>
<head>
  <meta http-equiv="Content-Language" content="nl">
  <meta http-equiv="Content-Type"
 content="text/html; charset=windows-1252">
  <meta name="GENERATOR" content="Microsoft FrontPage 4.0">
  <meta name="ProgId" content="FrontPage.Editor.Document">
  <title>Driemaandelijks tijdschrift van de Vereniging</title>
  <base target="_self">
</head>
<body style="background-color: rgb(255, 255, 255);">
<p><sup><br>
</sup>
<font size="4"><sup>&gt; <a href="nieuwsbrief.html"
 _base_target="_self">nieuwsbrief</a> &gt; 25</sup><sup>e jg. - 1e
trimester <span style="font-weight: bold;">2007</span></sup></font></p>
<div align="right">
<table _base_target="_self" border="0" width="100%">
  <tbody _base_target="_self">
    <tr _base_target="_self">
      <td _base_target="_self"><font color="#008000" size="6"><b>Bijdragen
over:</b></font>
      <ul>
        <li>
        <a href="#m">
          Mededelingen
          </a>
        </li>
        <li>
        <a href="#p">
      Petrus
Pictor
          </a>
        </li>
        <li>
        <a href="#c">
          &lsquo;Chiroux&rsquo;
en &lsquo;Grignoux&rsquo;
          </a>
        </li>
        <li>
        <a href="#d">
          De 1<sup>e</sup>
van de 3 veldslagen van
Guinegate
          </a>
        </li>
        <li>
        <a href="#v">
         Vanaf
de zijlijn
          </a>
        </li>
        <li>
        <a href="#h">
          Het laatste woord
          </a>
        </li>
      </ul>
      </td>
      <td _base_target="_self" align="right" valign="top"><span
 title="Door uw venster te versmallen zult u gemakkelijk de teksten kunnen lezen. U kunt daartoe de rechter scrollbar verslepen (als u met de muis boven de rechterrand zweeft)"><font
 color="#ff6600"><sup>Tip</sup></font> </span></td>
    </tr>
  </tbody>
</table>
</div>
<a name="m"/>
<p class="MsoNormal"
 style="border-bottom-style: solid; border-bottom-color: rgb(0, 128, 0);"><b><span
 style=""><font color="#008000" size="5"><a name="Mededelingen"
 _base_target="_self"></a><big style="color: rgb(255, 102, 0);">Mededelingen</big></font></span></b></p>
<p class="MsoNormal" style=";"><b><span
 style="font-size: 11pt;"><big style="color: rgb(0, 102, 0);">Hernieuwen
ledenbijdrage 2007</big><o:p></o:p></span></b></p>
<p class="MsoNormal" style=";"><span
 style="font-size: 11pt;">Eens te meer nadert de
jaarwisseling met rass&eacute; schreden. Voor de penningmeester brengt
dit mee om
ervoor te zorgen dat de hernieuwing van de bijdragen andermaal vlot
verloopt.<o:p></o:p></span></p>
<h2><span style="font-size: 11pt;">In ruil voor een
ongewijzigde <b>basisbijdrage van 25 &euro;</b> verzekert u zich ook
in 2007 van een
abonnement op onze <i style=""><span style="font-variant: small-caps;">Zannekin</span></i><b>
</b><i style="">Nieuwsbrief </i><b>en </b>van het &ndash; reeds 29<sup>e</sup>
&ndash; <i style="">Jaarboek De Nederlanden &lsquo;extra muros&rsquo;.
</i>Als
steeds hopen we er andermaal op dat eenzelfde aantal leden spontaan
deze
basisbijdrage <b>afronden tot het ronde bedrag van 30 &euro;</b>. Zij
immers maken
het ons mogelijk om extra-initiatieven te ontwikkelen, als b.v. de
publicatie
van brochures naast de <i style="">Nieuwsbrief </i>en
het <i style="">Jaarboek. </i>Voor het vereffenen van
de ledenbijdrage verwijzen we naar onze rekeningnummers in
respectievelijk
Belgi&euml;, Nederland en Duitsland, die u elders op deze
webpagina&rsquo;s vindt.<o:p></o:p></span></h2>
<p class="MsoNormal" style=";"><b><span
 style="font-size: 11pt;"><big style="color: rgb(0, 102, 0);">Folder</big><o:p></o:p></span></b></p>
<p class="MsoNormal" style=";"><span
 style="font-size: 11pt;">De generatie van hen die nog
doordesemd waren van het nut van de geschiedenis in het perspectief van
een
beter begrijpen van de eigen tijd is, zo lijkt het wel, stilaan aan het
wegdeemsteren in de nevel van de tijd. Wij menen nochtans dat het weten
&lsquo;waarvandaan&rsquo; nodig blijft teneinde de koers naar het
&lsquo;waarheen&rsquo; te bestemmen.
Daarom ontwikkelden we een folder die we u op eenvoudig verzoek graag
toezenden.<i style=""> </i>Spreek er een jongere mee aan met
aandacht voor onze geschiedenis en bekommernis over de toekomst &ndash;
en overtuig
hem of haar er van om lid te worden van <span
 style="font-variant: small-caps;">Zannekin</span>.
Alleen zo zullen wij ook op langere termijn in staat blijken om onze
opdracht
te blijven vervullen. Ook kan gedacht worden aan een geschenkabonnement
op onze
publicaties. Vermeld dan wel uitdrukkelijk naam en volledig adres van
de
gegadigde. Zowel hij/zij als uzelf ontvangt dan van ons bij wijze van
dank &ndash;
voor zover de voorraad strekt &ndash; een exemplaar van onze
extra-uitgave <i style="">Laus Flandriae,</i> van de hand van de
Frans-Vlaamse voorman Jean-Marie Gantois.<o:p></o:p></span></p>
<p class="MsoNormal" style=";"><b><span
 style="font-size: 11pt;"><big style="color: rgb(0, 102, 0);">Meerdaagse
reis Oostland</big><o:p></o:p></span></b></p>
<p class="MsoNormal" style=";"><span
 style="font-size: 11pt;">Verderop in deze <i style="">Nieuwsbrief&nbsp;
</i>- in de rubriek 'Hert laatste woord' - leest u meer over onze
geplande meerdaagse reis, op zoek naar sporen van de Nederlanden in het
Oostland waarheen onze voorouders trokken. De data ontbreken nog en dit
is te
wijten aan de nog niet gekende datum van de Belgische federale
verkiezingen.
Van zodra deze laatste datum bekend is, kan u op het opgegeven
tele-foonnummer
onze reisdata opvragen.<o:p></o:p></span></p>
<p class="MsoNormal" style=";"><b><span
 style="font-size: 11pt;"><big style="color: rgb(0, 102, 0);">Vooruitblik
op 2007</big><o:p></o:p></span></b></p>
<p class="MsoNormal" style=";"><span
 style="font-size: 11pt;">Onze <i style="">Studie-uitstap
</i>zal doorgaan op 19 mei 207. Te Kevelaer loopt dan een boeiende
tentoonstelling over de Habsburgers. Ook Gelre en Straelen komen bij
die
gelegenheid in ons blikveld.<o:p></o:p></span></p>
<p class="MsoNormal" style=";"><span
 style="font-size: 11pt;">De <i style="">Ontmoetingsdag
</i>wordt een weekeinde-gebeuren te Emden in Oost-Friesland rond het
thema van
de Tachtigjarige Oorlog in die contreien. Noteer daarvoor 12-14 oktober
2007.<o:p></o:p></span></p>
<p class="MsoNormal" style=";"><span
 style="font-size: 11pt;">In 2007 staat ook andermaal een meerdaagse
reis op ons
programma, waarbij we opzoek gaan naar de sporen van onze Nederlandse
cultuur
in de huidige Oost-Duitse en Poolse gebieden. Over dit alles uiteraard
meer
concrete gegevens in onze volgende <i style="">Nieuwsbrief.
</i>Zie ook vorig rubriekje.<o:p></o:p></span></p>
<p class="MsoNormal" style=";"><big
 style="color: rgb(0, 102, 0);"><big><strong><span
 style="font-size: 11pt;"><big>Flemish government involved in
Eurodistrict
Lille-Flanders</big></span></strong></big></big><b style=""><span
 style="font-size: 11pt;"><o:p></o:p></span></b></p>
<p style="margin: 0cm 0cm 0.0001pt; ;"><span
 style="font-size: 11pt; font-family: &quot;Times New Roman&quot;;">Flanders
and the Flemish government will contribute their mite to establish a
European
district Lille-Flanders, a new administrative body, enabling both
French and
Flemish authorities to make joint decisions relating to the development
of the
French-Flemish town of Lille into a cross-border metropolis. In this
respect,
Flemish PM <a href="mid://00000002/%23361"
 title="mhtml:mid://00000002/#361" _base_target="_self"><span
 style="color: windowtext; text-decoration: none;">Yves Leterme</span></a>
and Foreign secretary Geert Bourgeois have paid a visit to the North
French
region of Nord-Pas de Calais, where numerous cases came to be
discussed. <o:p></o:p></span></p>
<p style="margin: 0cm 0cm 0.0001pt; ;"><span
 style="font-size: 11pt; font-family: &quot;Times New Roman&quot;;">The
region of Nord-Pas de Calais really matters to Flanders, all the more
since
over 5.000 French people cross the national border every day to go
working in
the province of West Flanders, where several industrial branches are
short of
skilled workers. This extensive cross-border labour has caused the
Dutch
language <a href="mid://00000002/%23417"
 title="mhtml:mid://00000002/#417" _base_target="_self"><span
 style="color: windowtext;">education</span></a>
to get increasingly successful at
the schools of the D&eacute;partement du Nord, even though a recent
Paris-made
decision is threatening to saddle these with a shortage of Dutch
teachers.<o:p></o:p></span></p>
<p class="MsoNormal" style=";"><span
 style="font-size: 11pt;">[Bron: Flandersonline newsletter]<o:p></o:p></span></p>
<p class="MsoNormal" style=";"><b><span
 style="font-size: 11pt;"><big style="color: rgb(0, 102, 0);">Kalender
Davidsfonds Frans-Vlaanderen</big><o:p></o:p></span></b></p>
<p class="MsoNormal" style=";"><span
 style="font-size: 11pt;">De wandkalender 2007 van het Davidsfonds
Frans-Vlaanderen is reeds van de pers en verrast andermaal met een
aantal
unieke diabeelden van ons Frans-Vlaamse culturele erfgoed. Op het vlak
van
monumenten maken we kennis met het belfort van Bonen, de Biernse Poort
te
St.-Winksbergen, de abdijtoren op de Watenberg, de
&lsquo;Watergangs&rsquo; nabij
St.-Omaars, en de kerktoren van Broekkerke. Daarnaast de weergave van
een
tweetal kunstwerken, nl. de Graflegging (17<sup>e</sup> eeuws
houtsnijwerk) te
Wijlder, en de &lsquo;Boodschap van de engel aan Maria&rsquo;, een
glasraam in de kerk van
Kassel.<o:p></o:p></span></p>
<p class="MsoNormal" style=";"><span
 style="font-size: 11pt;">Als extraatje vindt de lezer ook een
afbeelding, met
ruime toelichting, van de &lsquo;Vlaamse Leeuw met banderol&rsquo;,
waarop te lezen staat: <i style="">&ldquo;Malgr&eacute; moi,
Fran&ccedil;ais je suis, Flamand je
reste, malgre tout&rdquo;.<o:p></o:p></i></span></p>
<p class="MsoNormal" style=";"><span
 style="font-size: 11pt;">Elke afbeelding gaat gepaard met een ruime
historische
toelichting in het Nederlands en het Frans. Graag vermelden wij
hieronder de
co&ouml;rdinaten voor het bestellen deze nieuwe kalender: het
rekeningnummer waarop
de 7 &euro; dienen betaald te worden luidt: 000-1529169-<b>6</b>1. Het
telefoonnummer van <st1:personname productid="Jan van Ormelingen"
 w:st="on">Jan van Ormelingen</st1:personname> is 016-720 187. Zijn
adres is: Oude Baan 98,
3370 Roosbeek. Zijn e-postadres luidt <a
 href="mailto:janvanormelingen@yahoo.com" _base_target="_self">janvanormelingen@yahoo.com</a>
<o:p></o:p></span></p>
<p class="MsoNormal" style=";"><b style=""><span
 style="font-size: 11pt;"><big style="color: rgb(0, 102, 0);">Dialectdag
&ndash;
Tag des Platt</big><o:p></o:p></span></b></p>
<p class="MsoNormal" style=";"><span
 style="font-size: 11pt;">Op 28 oktober j.l. vond &ndash; ditmaal in
Winterwijk - voor
de 42e maal de Dialectdag plaats. Dit gemeenschappelijk initiatief van
de
Stichting/ Arbeitsgemeinschaft Achterhoek-Westm&ucirc;nsterland i.s.m.
de Kulturkreis
Schloss Raesveld, het Staring Instituut, de Dialectring Achterhoek en
Liemers
en het Landeskundliches Intitut Westm&ucirc;nsterland had dit jaar als
thema <i style="">Waarom schrijf ik dialect- Warum schreibe
ich Platt?<o:p></o:p></i></span></p>
<span style="font-size: 11pt;"><o:p></o:p></span> <br>
<a name="p"/>
<p class="MsoHeading7" style="text-align: left; ;"
 align="left"><span style="font-size: 11pt;"><big
 style="font-weight: bold; color: rgb(0, 102, 0);"><big><big>Petrus
Pictor</big></big></big><o:p></o:p></span></p>
<hr>
<p class="MsoNormal" style=";"><big
 style="color: rgb(255, 102, 0);"><big><big><big><big><big><st1:personname
 productid="Gijs van Ryckeghem" w:st="on"><b><span
 style="font-size: 11pt;"><big>Gijs van Ryckeghem</big></span></b></st1:personname></big></big></big></big></big></big><span
 style="font-size: 11pt;"><big style="color: rgb(255, 102, 0);"><big>,</big>
Waregem</big><o:p></o:p></span></p>
<p class="MsoNormal" style=";"><span
 style="font-size: 11pt;">Deze dichter die op het einde van de elfde en
in het
begin van de twaalfde eeuw geleefd moet hebben is vooral bekend door
zijn
gedicht "De Laude Flandriae", (Een Lof van Vlaanderen) dat Lambert
van Sint-Omaars in 1120 al opnam in zijn "Liber Floridus".<o:p></o:p></span></p>
<p class="MsoNormal" style=";"><span
 style="font-size: 11pt;">Wat we over de dichter willen weten kunnen we
alleen
maar afleiden uit zijn werk. <o:p></o:p></span></p>
<p class="MsoNormal" style=";"><span
 style="font-size: 11pt;">Naast "De Laude Flandriae" bestaat zijn werk
uit gedichten die alle in een middeleeuws Latijn geschreven zijn en
vaak de
misbruiken in kerk en wereld op de korrel nemen. Door deze hekeldichten
zouden
we hem kunnen plaatsen in de wereld van rondzwervende studenten en
klerken, die
"Vaganten" genoemd werden. Ook zijn "De Laude Flandriae"
wijst in die richting. "Vlaanderen, als ik aan u denk, dan wil ik
steeds
weer naar u terugkeren." is de rode draad die door dit gedicht loopt. <o:p></o:p></span></p>
<p class="MsoNormal" style=";"><span
 style="font-size: 11pt;">Wellicht stamt Petrus Pictor niet van edele
of
welgestelde ouders af. In zijn "Dominus vobiscum" klaagt hij erover
dat een rijke geestelijke zonder hogere vorming maar met veel geld het
tot
bisschop kan brengen en dat naar een arme geschoolde niet omgezien
wordt. <o:p></o:p></span></p>
<i style=""><span style="font-size: 11pt;"><o:p></o:p></span></i>
<p class="MsoNormal" style=";"><span
 style="font-size: 11pt;">Uit de opschriften en vermeldingen van zijn
werk
vernemen we dat hij bekend stond als "filius Johannis", zoon van Jan,
en dat hij kanunnik was in Sint-Omaars. Zoals andere vaganten lijkt
Petrus
Pictor na zijn omzwervingen een gevestigd bestaan geleid te hebben.<o:p></o:p></span></p>
<p class="MsoNormal" style=";"><span
 style="font-size: 11pt;">Werd hij in de volkstaal "Pieter de
Schilder" genoemd? Was hij naast schrijver misschien ook miniaturist
die
zijn handschriften verluchtte? En is hij dezelfde als Meester Pieter
van Sint-Omaars,
die een werk schreef over het bereiden van kleuren onder de titel:
"Liber
magistri Petri de Sancto Audomaro de coloribus faciendis" ?<o:p></o:p></span></p>
<p class="MsoNormal" style=";"><span
 style="font-size: 11pt;">In zijn "De Laude Flandriae" vraagt hij aan
God dat hij naar zijn geboortegrond terug mag keren en daar eens als
ingezetene
mag wonen. Sint-Omaars behoorde toentertijd bij het graafschap
Vlaanderen.
Daarnaar zag hij uit, daar voelde hij zich thuis.<o:p></o:p></span></p>
<p class="MsoNormal" style=";"><span
 style="font-size: 11pt;">De vaderlandsliefde die in dit gedicht naar
voren komt
beperkt zich niet tot de stad waar hij geboren is maar omvat het hele
land en
volk, dat &eacute;&eacute;n is in vroomheid, werkzaamheid,<span style="">&nbsp;
</span>goedheid en dapperheid. Nooit eerder werd zo een diep gevoel van
Vlaamse
vaderlandsliefde verwoord als in "De Laude Flandriae" van Petrus
Pictor.<o:p></o:p></span></p>
<p class="MsoNormal" style=";"><span
 style="font-size: 11pt;"><o:p>&nbsp;</o:p></span></p>
<p class="MsoNormal" style=";"><i style=""><span
 style="font-size: 11pt;">&nbsp;&nbsp;&nbsp; &nbsp;&nbsp;&nbsp;
&nbsp;&nbsp;&nbsp;<span
 style="font-weight: bold; color: rgb(0, 102, 0);"> Rursus mando
vale,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
&nbsp;&nbsp;&nbsp;&nbsp;Gegroet trouw
Vlaanderen, land</span><o:p
 style="font-weight: bold; color: rgb(0, 102, 0);"></o:p></span></i></p>
<p class="MsoNormal"
 style="; font-weight: bold; color: rgb(0, 102, 0);"><i
 style=""><span style="font-size: 11pt;" lang="FR">&nbsp;&nbsp;&nbsp;
&nbsp;&nbsp;&nbsp; &nbsp;&nbsp;&nbsp; proba Flandria, terra proborum!<span
 style="">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
</span></span></i><i style=""><span style="font-size: 11pt;">waar eer
en trouw steeds schijnen!<o:p></o:p></span></i></p>
<p class="MsoNormal"
 style="; font-weight: bold; color: rgb(0, 102, 0);"><i
 style=""><span style="font-size: 11pt;">&nbsp;&nbsp;&nbsp;
&nbsp;&nbsp;&nbsp; &nbsp;&nbsp;&nbsp; Mando,
remando vale,<span style="">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
</span>U blijf mijn groet verpand,<o:p></o:p></span></i></p>
<p class="MsoNormal"
 style="; font-weight: bold; color: rgb(0, 102, 0);"><i
 style=""><span style="font-size: 11pt;">&nbsp;&nbsp;&nbsp;
&nbsp;&nbsp;&nbsp; &nbsp;&nbsp;&nbsp; mea Flandria,
terra meorum!<span style="">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
</span>mijn
Vlaanderen, land der mijnen!<o:p></o:p></span></i></p>
<p class="MsoNormal"
 style="; font-weight: bold; color: rgb(0, 102, 0);"><i
 style=""><span style="font-size: 11pt;"><o:p>&nbsp;</o:p></span></i></p>
<p class="MsoNormal" style=";"><span
 style="font-size: 11pt;"><o:p>&nbsp;</o:p></span></p>
 <a name="c"/>
<p class="MsoNormal" style=";"><big><big><big><big><big><big><big><big><big
 style="color: rgb(255, 102, 0);"><big><big><span class="spelle"><b
 style=""><span style="font-size: 11pt;" lang="NL-BE"></span></b></span></big></big></big></big></big></big></big></big></big></big></big><b
 style=""><span style="font-size: 11pt;" lang="NL-BE"><big
 style="color: rgb(0, 102, 0);"><big><big>"Chiroux" en &ldquo;<span
 class="spelle">Grignoux</span>&rdquo;</big></big></big><o:p></o:p></span></b></p>
<hr>
<p class="MsoNormal" style=";"><big><big><big><big><b
 style=""><span style="font-size: 11pt;" lang="NL-BE"></span></b></big></big></big></big><span
 style="font-size: 11pt;" lang="NL-BE"><big
 style="color: rgb(255, 102, 0);"> <span style="font-weight: bold;">Willy
Alenus</span>, Oostende</big><o:p></o:p></span></p>
<p class="MsoNormal" style=";"><span class="grame"><span
 style="font-size: 11pt;" lang="NL-BE">&ldquo;Chiroux&rdquo;
en &ldquo;Crignoux&rdquo;: dit</span></span><span
 style="font-size: 11pt;" lang="NL-BE"> zijn spotnamen voor twee
politieke &lsquo;<span class="spelle">factions</span>&rsquo; (partijen)
in het 17de-eeuwse prins-bisdom Luik.
De <span class="spelle">Chiroux</span> (= zwaluwen), die doorgaans tot
de gegoede
standen behoorden, - adel, hoge geestelijkheid en burgerij, - steunden
op de
prins-bisschop, op de <span class="spelle">Habsburgers</span> en op de
keizer, -
hij was<span style="">&nbsp; </span>trouwens een Oostenrijkse <span
 class="spelle">Habsburger.</span> <span class="spelle">Johannes</span>
Alenus III
was een van de kopstukken van de Oostenrijks-Beierse <span
 class="grame">partij. </span><o:p></o:p></span></p>
<p class="MsoNormal" style=";"><span
 style="font-size: 11pt;" lang="NL-BE">De <span class="spelle">Grignoux</span>
(waarschijnlijk van het werkwoord 'grigner', =
flodderen of slobberen), vormden een democratische groep die naar
vollediger
zelfbestuur van de steden streefde en bij het anti-Habsburgse Frankrijk
en bij
de (protestantse) Republiek der Verenigde Nederlanden steun zocht en
vond. <span class="spelle">Godefridus</span> <span class="spelle">Wendelinus</span>
kan een van
zijn sympathisanten of zelfs medestanders <span class="grame">zijn </span>geweest.
<o:p></o:p></span></p>
<p class="MsoNormal" style=";"><span
 style="font-size: 11pt;" lang="NL-BE">De partijtwisten
bereikten een hoogtepunt na de intrekking in 1628 van het democratische
kiesstelsel van 1603. De <span class="spelle">Herkse</span>
burgemeesterssteen
(Alenus- Hermans), dateert niet toevallig van 1628; Alenus was toen ook
nog, al
jarenlang, raadsheer van de Palts-keurvorst <span class="spelle">Maximiliaan</span>
I van Beieren, dit is ook de stichter-chef van de Katholieke Liga
(1609) en de
broer van de regerende prinsbisschop <span class="spelle">Ferdinand</span>
van
Beieren. <o:p></o:p></span></p>
<p class="MsoNormal" style=";"><span
 style="font-size: 11pt;" lang="NL-BE">Het herstel van het
oude regime bracht geen rust. In 1637 werd de leider van de <span
 class="spelle">Grignoux</span>,
de Luikse burgemeesterde <st1:personname productid="la Ruelle"
 w:st="on">la <span class="spelle">Ruelle</span></st1:personname>,
vermoord. Zelfs de Vrede van
Tongeren van 1640, die ook de Luikse neutraliteit ten overstaan van
zijn oorlogvoerende
buurlanden herstelde, verzoende beide partijen slechts ogenschijnlijk. <o:p></o:p></span></p>
<p class="MsoNormal" style=";"><span
 style="font-size: 11pt;" lang="NL-BE">In 1646 kwamen, met
Franse steun, de <span class="spelle">Grignoux</span> weer aan de
macht.
Ondertussen waren zij <span class="grame">reeds, in het Loons-Luikse
Herk-de-Stad, erin geslaagd</span> <span class="spelle">Johannes</span>
Alenus <span class="spelle">III</span>,op 18 augustus 1644, als <span
 class="spelle"><i style="">scepene</i></span> <span class="spelle"><i
 style="">ende</i></span> <i style="">secretaris <em>Oppidum
Herckensis</em></i>, alsnog opzij te zetten, -
hij stierf op 20 augustus 1644. Op 17 november 1670, bij de erflating
van zijn
weduwe <span class="spelle"><i style="">Joffrau</i></span>
Margriet <span class="spelle">Bolgry</span>, dit is 26 jaar na zijn
dood, blijkt
dat hij op 18 augustus 1644, nog altijd met zijn gekende titels werd
aangesproken; het testament was trouwens opgesteld door pastoor
Wendelinus, de
oude vriend des huizes en hoogstwaarschijnlijk een aanverwant.</span><span
 style="font-size: 11pt;"><o:p></o:p></span></p>
<p class="MsoNormal" style=";"><span
 style="font-size: 11pt;" lang="NL-BE">Door de Vrede van <span
 class="spelle">M&uuml;nster</span> (1648), viel de Franse steun aan de
<span class="spelle">Grignoux</span> weg en in 1649 kwam door middel
van een Beierse
tussenkomst de restauratie van prins-bisschop <span class="spelle">Ferdinand</span>,
- dit zijn de Beieren die Alenus zijn <span class="grame">levenlang</span>
trouw
heeft gediend. Er volgde toen, met ingang van 1649, een scherpe
repressie en
een nieuw kiesstelsel, waardoor de politieke invloed van de gilden werd
<span class="grame">uitgeschakeld.</span><o:p></o:p></span></p>
<p class="MsoNormal" style=";"><span
 style="font-size: 11pt;" lang="NL-BE">In die politieke
tegenstellingen moet o.i. de reden worden gezocht van de gloeiende
ruzie (1628
?) tussen <span class="spelle">Wendelinus</span> en Alenus en <span
 class="grame">alhoewel</span>
die ruzie in 1644 kennelijk al lang was bijgelegd, kan ook hier de
reden worden
gezocht waarom <span class="spelle">Wendelinus</span> nooit is
teruggekeerd naar
zijn geboortestad (waar hij o.a. leraar, rector en pastoor van de
parochie was
geweest), om er te sterven en er begraven te worden. </span><span
 style="font-size: 11pt;"><o:p></o:p></span></p>
<p class="MsoNormal" style=";"><span
 style="font-size: 11pt;" lang="NL-BE">Dat prins- bisschop
Ferdinand van Beieren, in 1644, zijn "cher et aym&eacute; Jean Alenus"
in de
steek zou hebben gelaten, klopt dus ook niet; Ferdinand was toen
(tijdelijk)
niet machtig genoeg om zich tegen de vijanden van de partij van
Beieren, d.i.
zijn eigen partij, d.i. de partij van Johannes Alenus III, alsnog te
verzetten.
Vandaag blijft in Luik, als herinnering aan die tijd, alleen nog "l'
H&ocirc;pital de Bavi&egrave;re" over.</span><span
 style="font-size: 11pt;"><o:p></o:p></span></p>
<p class="MsoNormal" style=";"><span class="grame"><span
 style="font-size: 11pt;" lang="NL-BE">Middelerwijl</span></span><span
 style="font-size: 11pt;" lang="NL-BE"> had heel de
streek, tot ver buiten de grenzen van het huidige kanton <span
 class="spelle">Herk</span>,
te kampen met de zwarte dood, allesverwoestende branden, besmettelijke
ziekten
en oorlogsmisdaden vanwege niet- betaalde, muitende en niets ontziende
landsknechten.<o:p></o:p></span></p>
<span style="font-size: 11pt;"><o:p></o:p></span><span
 style="font-size: 11pt;"><o:p>&nbsp;</o:p></span>
 <a name="d"/>
<h2 style=";"><span style="font-size: 11pt;"><big
 style="color: rgb(0, 102, 0);"><big><big>De eerste
van de drie veldslagen van Guinegate</big></big></big><o:p></o:p></span></h2>
<hr>
<h2 style=";"><big style="color: rgb(255, 102, 0);"><big><st1:personname
 productid="Renaat Vanheusden" w:st="on"><span style="font-size: 11pt;"><big>Renaat</big>
<big>Vanheusden</big></span></st1:personname><span
 style="font-size: 11pt; font-weight: normal;">, <big>Hasselt</big></span></big></big><span
 style="font-size: 11pt;"><o:p></o:p></span></h2>
<p class="MsoNormal" style=";"><b style=""><span
 style="font-size: 11pt;"><big style="color: rgb(0, 102, 0);">Inleiding</big><o:p></o:p></span></b></p>
<p class="MsoBodyText" style="text-align: left; ;"
 align="left"><span style="font-size: 11pt;">Onder al de
historische plaatsen, die zo talrijk te vinden zijn zowel in Vlaanderen
als in
Artesi&euml;, is er toch &eacute;&eacute;n die door een buitengewoon
toeval op een niet alledaagse
manier geboekt staat: Guinegate! Drie maal in minder dan zestig jaar
werd daar
gevochten om het bezit van Vlaanderen.<o:p></o:p></span></p>
<p class="MsoBodyText" style="text-align: left; ;"
 align="left"><span style="font-size: 11pt;">Het middeleeuwse
Guinegate ((Gwinegate), thans Enguinegatte geheten, is heden ten dage
een
bescheiden dorpje van ongeveer 450 inwoners, gelegen op nauwelijks vier
kilometer van Terwaan (Th&eacute;rouanne), de oude bisschopstad aan de
Leie. De oudst
bekende schrijfwijze is Ignegat (1119), vervolgens Inkenegat en
Ingwinegate.<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Terwaan &ndash; voorheen
bekend als Tarwenna, hoofdplaats van de Morinen &ndash; was in wezen
een Franse
enclave in Vlaams gebied. Bisschopstad sedert 639, werd Terwaan
herhaaldelijk
verwoest, o.m. door de Noormannen in 885 en door de Engelsen, tijdens
de
100-jarige Oorlog, in 1380. Na hevige gevechten werd de stad in 1553
door
keizer Karel V volledig met de grond gelijk gemaakt en herstelde zich
eigenlijk
nooit meer. Ook vandaag telt Terwaan nog altijd minder dan 1000
inwoners.<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Slechts enkele honderd
meter vanaf de indrukwekkende kerktoren van
Guinegate met zijn typisch Vlaamse kenmerken komt men via een holle weg
uit op
een grote vlakte, uiterst geschikt voor grote militaire operaties en
waar dan
ook verschillende malen door de wapens over de toekomst van deze streek
beslist
werd. Hier is Fortuna wel heel grillig geweest. Door een samenloop van
omstandigheden, die zich wellicht nooit meer zal herhalen, werd in
Guinegate
door dezelfde legeraanvoerder twee maal op dezelfde plaats dezelfde
vijand
verslagen. En telkens in dezelfde maand augustus!<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Op 7 augustus 1479
versloeg aartshertog Maximiliaan van Oostenrijk het
leger van koning Lodewijk XI van Frankrijk. Deze eerste slag bij
Guinegate
staat bekend als de <i>Slag van de Opgestroopte Mouwen</i>.<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Op 16 augustus 1513,
versloeg dezelfde Maximiliaan, nu keizer geworden,
het Franse leger van koning Lodewijk XII in hetgeen later genoemd werd
de <i>(Tweede)
Sporenslag. </i>En de derde veldslag van Guinegate? Die had plaats
einde juli
1537, nu tussen keizer Karel V en koning Frans I en staat geboekt als
de <i>Slag
van de Poederzakken. </i>Aan beide laatste veldslagen besteden we
aandacht in
een volgend nummer.<o:p></o:p></span></p>
<p class="MsoBodyText3" style="text-align: left; ;"
 align="left"><b><span style="font-size: 11pt;"><big
 style="color: rgb(0, 102, 0);">1. De Dag van de
Opgestroopte Mouwen, 7 augustus 1479</big><o:p></o:p></span></b></p>
<p class="MsoBodyText3" style="text-align: left; ;"
 align="left"><span style="font-size: 11pt;">Jean Molinet (1435-1507)
was de offici&euml;le geschiedschrijver van het
Bourgondische huis en heeft de kronieken daarvan geschreven over de
periode
1474-1506). Hij besluit zijn verhaal van deze veldslag als volgt:
&ldquo;In 1479
heeft Maximiliaan, onze goede graaf en heerser, naar zijn hol
teruggejaagd
Lodewijk, de elfde van die naam, die &ndash; nadat hij door laagheid en
verraad Karel
de Stoutmoedige overwonnen had &ndash; opnieuw zijn zinnen op
Artesi&euml; gezet had&rdquo;.<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Inderdaad, onze Karel de
Stoute (1433-1477) &ndash; die in het Frans steevast
&ldquo;le hardi&rdquo; of ook wel &ldquo;le t&eacute;meraire&rdquo;
genoemd wordt &ndash; was op 5 januari 1477
gesneuveld tijdens de slag van Nancy. Hij had zich de eeuwige haat van
de
Franse koning op de hals gehaald, toen hij deze in 1468 te
P&eacute;ronne verplichtte
afstand te doen van zijn leenheerlijke rechten over Vlaanderen. En
alhoewel
Lodewijk XI in Nancy niet persoonlijk van de partij is geweest, tevoren
heeft
hij al het mogelijke gedaan om de bondgenoten van de Bourgondi&euml;r
van kamp te
doen wisselen en hem aldus volledig te isoleren.<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Karel de Stoute werd
opgevolgd door zijn enig kind, de nauwelijks
twintigjarige Maria (1457-1482). Lodewijk XI zag onmiddellijk zijn kans
gekomen. Van oordeel dat het hem veel gemakkelijker zou vallen heel de
Bourgondische erfenis binnen te rijven door diplomatie dan door
wapengeweld,
trachtte hij zijn zevenjarig zoontje, de latere koning Karel VIII
(1470-1498)
te koppelen aan de dertien jaar oudere Maria van Bourgondi&euml;. Door
zijn
drijverijen<span style="">&nbsp; </span>werden in april twee van de
trouwste raadgevers van haar vader en van haarzelf, de Bourgondi&euml;r
Guillaume
Hugonet, de kanselier, en de Picardi&euml;r Gui de Humbercourt, ridder
van het
Gulden Vlies, door het opstandige Gentse volk onthoofd: zij werden
zogenaamd
beschuldigd &ldquo;het voorstel om zijn Soevereine te doen huwen met de
Franse
Dauphin gesteund te hebben&rdquo;. Zogenaamd, want door niets bewezen,
tenzij door
(valse?) beschuldigingen van de Franse koning zelf.<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Toch stuurde Lodewijk
daarna nog een ambassadeur naar Gent, namelijk
zijn raadsman Olivier, graaf van Meulan, bijgenaamd &ldquo;de
Domme&rdquo;, om zijn zaak re
bepleiten. Maar de Gentenaren, die woest (en wellicht ook jaloers?)
waren over
de weelde waarmee deze ambassadeur hen trachtte te be&iuml;nvloeden,
joegen hem en
zijn gevolg van 24 ruiters de stad uit. Alleen een overhaaste vlucht
belette
dat de Franse gezant een bad in de Schelde zou gekregen hebben.<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Trouwens, Maria van
Bourgondi&euml; wilde zelf helemaal niets weten van een
huwelijk met de Franse dauphin. Blijkbaar stuitte het idee te gaan
trouwen met
de zoon van Lodewijk XI (nota bene haar peter!) haar tegen de
borst(en). Zij
was immers na de dood van haar vader de koning gaan opzoeken om hem te
vragen
haar belangen te verdedigen, maar deze droomde er slechts van om van
haar
zwakheid te profiteren en al haar bezittingen zelf te bemachtigen. Een
kroniekschrijver uit die tijd noteerde daarenboven: &ldquo;Zij had haar
hart in
Duitsland verloren&rdquo;. Het was dan ook met haar volledige
instemming dat de
Staten van Vlaanderen onderhandelingen begonnen waren met keizer
Frederik III
om diens zoon, aartshertog Maximiliaan van Oostenrijk (1459-1519) de
hand van
hun prinses aan te bieden. De toen achttienjarige prins was nog twee
jaar
jonger dan zijn bruid!<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Bij deze onderhandelingen
werd een belangrijke rol vervuld door
Boudewijn II de Lannoy, heer van Torkwijn (Tourcoing). Het
huwelijkscontract
werd te Gent ondertekend op 18 augustus 1477. &lsquo;s Anderendaags
werd het huwelijk
reeds voltrokken, eveneens te Gent. Enkele dagen later werd Maximiliaan
te
Brugge in de kerk van de Heilige Verlosser, plechtig opgenomen in de
Orde van
het Gulden Vlies. De ordeketen werd hem omhangen door diezelfde
Boudewijn de
Lannoy, toen de hoogste dignitaris van de Orde.<o:p></o:p></span></p>
<p class="MsoBodyText3" style="text-align: left; ;"
 align="left"><span style="font-size: 11pt;">Vanzelfsprekend was
Lodewijk XI niet te spreken, nu hij plots een op
het oog gemakkelijke verovering aan zijn neus zag voorbijgaan en
daarenboven
zich danig in zijn eergevoel gekrenkt voelde. E