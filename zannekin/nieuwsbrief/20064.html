<html>
<head>
  <meta http-equiv="Content-Language" content="nl">
  <meta http-equiv="Content-Type"
 content="text/html; charset=windows-1252">
  <meta name="GENERATOR" content="Microsoft FrontPage 4.0">
  <meta name="ProgId" content="FrontPage.Editor.Document">
  <title>Driemaandelijks tijdschrift van de Vereniging</title>
  <base target="_self">
</head>
<body bgcolor="#ffffff">
<p><sup><br>
</sup>
<font size="4"><sup>&gt; <a href="nieuwsbrief.html"
 _base_target="_self">nieuwsbrief</a> &gt; 4e
trimester
2006</sup></font><sup>
<font size="3"><br>
</font>
</sup><sup><span style="font-size: 10pt; font-family: Bookman;"></span><font
 color="#ff6600"><br>
</font></sup>
</p>
<div align="right">
<table _base_target="_self" border="0" width="100%">
  <tbody _base_target="_self">
    <tr _base_target="_self">
      <td _base_target="_self"><font color="#008000" size="6"><b>Bijdragen
over:</b></font> <br>
      <ul>
        <li style="font-weight: bold;">
        <a href="#o">Ontmoetingsdag Amsterdam, 21 oktober</a></li>
        <li style="font-weight: bold;">
          <a href="#a">Amsterdam: een woordje geschiedenis</a>
        </li>
        <li style="font-weight: bold;">
          <a href="#m">Mededelingen</a>
        </li>
        <li style="font-weight: bold;">
          <a href="#w">De Waalse Geuzen</a>
        </li>
        <li style="font-weight: bold;">
      <a href="#g">Geografische afbakening van Frans-Vlaanderen</a>
        </li>
        <li style="font-weight: bold;">
          <a href="#p">Persmededeling:
Vlaams-Boergondisch erfgoed</a>
        </li>
        <li style="font-weight: bold;">
          <a href="#z">Vanaf de zijlijn</a>
        </li>
        <li style="font-weight: bold;">
         <a href="#l">Het laatste woord</a>
        </li>
        <li style="font-weight: bold;">
         <a href="#r">Red het Blazoen van Dowaai</a>
        </li>
      </ul>
      </td>
      <td _base_target="_self" width="20%" align="right" valign="top">
      <span onmouseover="this.innerHTML='Door uw venster te versmallen zult u gemakkelijk de teksten kunnen lezen. U kunt daartoe de rechter scrollbar verslepen (als u met de muis boven de rechterrand zweeft).'" onmouseout="this.innerHTML='Tip'">Tip</span>
      </td>
    </tr>
  </tbody>
</table>
</div>
<a name="o"/>
<p class="MsoNormal" style="margin-bottom: 6pt; line-height: 12pt;"><b
 style=""><span style="font-size: 11pt;" lang="NL-BE"><big
 style="color: rgb(0, 102, 0);"><big>Ontmoetingsdag
ZANNEKIN te Amsterdam 21
oktober 2006</big></big><o:p></o:p></span></b><hr></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Amsterdam en Leiden zijn dit jaar in
rep en roer, want Rembrandt werd 400 jaar geleden, om precies te zijn
op 15
juli <st1:metricconverter productid="1606 in" w:st="on">1606 in</st1:metricconverter>
Leiden geboren. Onder het motto "Waar volk is is nering", vestigde
Rembrandt zich later, in <st1:metricconverter productid="1631 in"
 w:st="on">1631 in</st1:metricconverter> Amsterdam. Amsterdam met toen
een bevolking van
ongeveer 100.000 inwoners, waarvan ongeveer 40 procent uit de
Zuidelijke
Nederlanden, was toentertijd de Handelsmetropool van de Westerse
Wereld, en het
is de bedoeling de groei en bloei van Amsterdam, mede dankzij die
"allochtonen",
onder de loep te nemen.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><b
 style=""><span style="font-size: 11pt;"><big><big
 style="color: rgb(255, 102, 0);">Programma</big></big>
<o:p></o:p></span></b></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Zaal open 10.30 uur: koffie en gebak .<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">11.00 uur: welkomstwoord door de
Voorzitter ZANNEKIN.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">11.15 uur: lezing door <st1:personname
 productid="Dick Wortel" w:st="on">Dick Wortel</st1:personname>: <i
 style="color: rgb(0, 102, 0); font-weight: bold;">Verkeerde Vrijheyt.
Van fundamentele calvinisten
naar radicale verlichters in de Republiek</i><span
 style="color: rgb(0, 102, 0);">.</span> Waarbij de om het geloof
uitgeweken Zuid Nederlanders in het voetlicht zullen komen te staan. <o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">11.45 uur: lezing door J. H. van
Tongeren: <i style="color: rgb(0, 102, 0); font-weight: bold;">Amsterdam,
het "nieuwe
Antwerpen"</i><span style="color: rgb(0, 102, 0); font-weight: bold;"> </span>waarbij
de ontwikkeling van economie en kunst zullen
worden
belicht. <o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">12.15 uur: lunch.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">14.00 uur: Vlaamse wandeling door de
stad, waarbij Rembrandt, maar met name zijn "Vlaamse"opdrachtgevers
niet zullen worden vergeten.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">16.30 uur: terug, afsluit en vrije tijd
ter verdere verkenning van Amsterdam.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">De lezingen en de lunch plaats vinden
plaats in <i style="">De</i> <i style="">Haven van Texel</i>,
Sint-Olofsteeg 11, Amsterdam. (tel 0032
(0)20-4270768). De St-Olofsteeg bevindt zich schuin tegenover het
Centraal
Station. Wanneer u het Centraal Station richting stad uitloopt dan gaat
u na de
eerste stoplichten links af, de (Nieuwe)brug over en dan komt u van
zelf op de
Zeedijk, De Zeedijk in en dan de eerste straat rechts.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">De deelnamekosten
voor de koffie en lunch bedragen 25 &euro;/persoon, te vereffenen bij
inschrijving
via een van de ZANNEKIN-rekeningen (zie p.1 van deze <i style="">Nieuwsbrief</i>)<i
 style="">. </i>Inschrijven
kan via het e-postadres <a href="mailto:maurits.cailliau@skynet.be"
 _base_target="_self">maurits.cailliau@skynet.be</a>
<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><b
 style=""><span style="font-size: 11pt;" lang="NL-BE"><span
 style="color: rgb(0, 102, 0);">Extra</span>: </span></b><span
 style="font-size: 11pt;" lang="NL-BE">voor wie er een
weekeinde van wil maken gidst ons bestuurslid Dorothee van Wallene
&ndash; tel.
0031(0)346241513 &ndash; u op vrijdag en zondag graag doorheen minder
bekende
Amsterdamse hoekjes. Bij interesse dient daartoe vooraf rechtstreeks
met haar
contact opgenomen te worden.<o:p></o:p></span></p>
<a name="a"/>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;" lang="NL-BE"><o:p>&nbsp;</o:p></span></p>
<p class="MsoNormal" style="margin-bottom: 6pt; line-height: 12pt;"><b
 style=""><span style="font-size: 11pt;"><big
 style="color: rgb(0, 102, 0);"><big><big>Amsterdam: een woordje
geschiedenis</big></big></big><o:p></o:p></span></b></p>
<hr>
<p class="MsoNormal"
 style="margin-bottom: 6pt; line-height: 12pt; font-weight: bold;"><span
 style="font-size: 11pt;"><big
 style="color: rgb(255, 102, 0); font-weight: bold;">Prof.
Dr. Hugo de Schepper</big><o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Op
10 juli 1584 werd Willem de Zwijger, Prins van Oranje, te Delft
vermoord.
Daarmee verdween de bezieler van de eenheid der Nederlanden, tevens
vaandrig
van het verzet tegen Filips II, Koning van Spanje.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Een
jaar later, op 17 augustus 1585, gaf Antwerpen zich over na een
maandenlange
belegering. Tien dagen later trok Alexander Farnese, hertog van Parma,
en
landvoogd van de Spaanse koning de stad binnen.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Het
belangrijkste economisch centrum, de grootste en meest protestante stad
van de
zestiende-eeuwse Nederlanden, die bijna vijf jaar lang de hoofdstad van
de
Opstand was geweest, viel terug in Spaanse handen. De solidariteit van
Amsterdam met het bedreigde Antwerpen mocht niet baten. Amsterdam had
namelijk
een speciale belasting geheven, de zogenaamde &ldquo;capitale impositie
ende willighe
contributie&rdquo; waarvan dc opbrengst o. a. bestemd was voor het
lichten van
troepen om de Scheldestad te ontzetten. De hulp kwam echter te laat.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Voordien
hadden ook de grote Vlaamse (1584) en Brabantse (1585) steden moeten
zwichten
voor de Spaanse overmacht.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">In
de zeventiende eeuw zouden de krijgsverrichtingen een willekeurige
scheidingslijn
trekken dwars doorheen Vlaanderen en Brabant. Zodoende ontstonden twee
Nederlandse Staten: de Verenigde Nederlanden (Belgium Confoederatum) en
de
Koninklijke Nederlanden (Belgium Regium).<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">De
overgave van de Antwerpse buiten-burgemeester Marnix van Sint Aldegonde
&eacute;n de
sluiting van de Schelde in 1585 gaven het sein voor een nieuwe grote
uittocht
van ondernemende lieden die het zowel om politieke en religieuze als om
economische redenen niet meer zagen zitten.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Het
bevolkingscijfer van Antwerpen daalde fors. Van de 82.000 inwoners die
de
Scheldestad in 1585 telde (ca. <st1:metricconverter
 productid="100.000 in" w:st="on">100.000 in</st1:metricconverter>
1565!), vertrok de volgende vier
jaren ongeveer de helft, hoofdzakelijk naar het Noorden en Amsterdam.
Velen
voelden het tevoren al aankomen, nadat de Waalse Provinci&euml;n in
1578-1579 hadden
afgehaakt van de Nederlandse Opstand en vooral nadat Filips II in 1583
het
sterkste leger van de toenmalige wereld inzette voor de herovering van
de
Nederlanden.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Tussen
1578 en 1585 waren reeds een 8.000 Antwerpenaren hun stad ontvlucht. De
Brabander Willem van Oranje was de meest eminente onder hen&hellip;<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Antwerpen
was evenwel geen alleenstaand geval. Naarmate Nederlands grondgebied in
handen
viel van het gevreesde Spaanse leger, namen tienduizenden de wijk naar
de
gewesten die de strijd voor de vrijheid voortzetten. In Brugge met
29.000 en Gent
met 50.000 inwoners stonden na de inname door Parma in 1584 een derde
tot de
helft van de huizen leeg! Dr. J. Briels van de Rijksuniversiteit van
Utrecht
raamt het totale aantal &ldquo;Zuidnederlandse&rdquo; migranten -</span><span
 style="font-size: 11pt;"> <span style="">in hoofdzaak
Vlamingen en Brabanders -</span> <span style="">die
zich voornamelijk tussen 1572 en 1590 vooral in Holland en Zeeland
gingen
vestigen, op 150.000!<o:p></o:p></span></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Na
de economische crisis die in 1565 acuut was uitgebroken, leken in deze
landsdelen de voorwaarden voor een herstel het vroegst aanwezig.
Holland en
Zeeland waren het eerst door de opstandelingen bevrijd en hadden het
minst
geleden onder de krijgsverrichtingen. Hoewel vanaf 1590 de
migratiestroom sterk
was afgenomen, bestond in 1622 de bevolking in de negen grootste
Hollandse en
Zeeuwse steden naar alle waarschijnlijkheid uit om en bij de 42%<b> </b>lieden
uit de opnieuw Spaans geworden provinci&euml;n.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Deze
inwijking heeft op een spectaculaire wijze bijgedragen tot de
intellectuele en
culturele bloei die de Verenigde Provinci&euml;n in de zeventiende eeuw
zouden
kennen: hun Gouden Eeuw is daarvan niet los te maken. Amsterdam
profiteerde van
de Vlaamse en Brabantse migratie nog het meest. Het economisch
zwaartepunt werd
mede daardoor van Antwerpen naar de Amstelstede verplaatst. Zo dankt
deze bvb.
haar wereldvermaarde diamantnijverheid aan de Antwerpse diamantwerkers
die zich
toen in de stad kwamen vestigen. Dit is slechts een enkel voorbeeld uit
vele.
Ook latere generaties van Zuidnederlanders vonden steeds weer de weg
naar het
Noorden, en niet het minst naar Amsterdam waar de Antwerpse tolerantie
en
koopmansgeest bleven voortleven. De sporen van Vlaamse en Brabantse
aanwezigheid in het Amsterdamse straatbeeld zijn legio.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">____________________<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Ontleend
aan de brochure <i><span
 style="font-weight: bold; color: rgb(0, 102, 0);">Wandelen door Vlaams
Amsterdam</span>, </i>uitgegeven
door het
Vlaams Cultureel Centrum <i>De Brakke Grond</i> te Amsterdam.</span><span
 style="font-size: 11pt;"><o:p></o:p></span></p>
<p class="MsoNormal" style="margin-bottom: 6pt; line-height: 12pt;"><b><span
 style="font-size: 11pt;"><o:p>&nbsp;</o:p></span></b></p>
 <a name="m"/>
<p class="MsoNormal" style="margin-bottom: 6pt; line-height: 12pt;"><b><span
 style="font-size: 11pt;"><big style="color: rgb(0, 102, 0);"><big><big>Mededelingen</big></big></big><o:p></o:p></span></b></p>
<hr>
<p class="MsoNormal" style="margin-bottom: 6pt; line-height: 12pt;"><b><span
 style="font-size: 11pt;"><big style="color: rgb(255, 102, 0);"><big>Vooruitblik
op 2007</big></big><o:p></o:p></span></b></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Onze <i style="">Studie-uitstap </i>zal
doorgaan op 19 mei 207. Te Kevelaer loopt dan
een boeiende tentoonstelling over de Habsburgers. Ook Gelre en Straelen
komen
bij die gelegenheid in ons blikveld.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">De <i style="">Ontmoetingsdag
</i>wordt een weekeinde-gebeuren te Emden in Oost-Friesland rond het
thema van
de Tachtigjarige Oorlog in die contreien. Noteer daarvoor 12-14 oktober
2007.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">In 2007 staat ook andermaal een
meerdaagse reis op ons programma, waarbij we opzoek gaan naar de sporen
van
onze Nederlandse cultuur in de huidige Oost-Duitse en Poolse gebieden.
Het
wordt vermoedelijk een veertiendaagse tripaanvangend op 26 mei 2007.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Over dit alles uiteraard meer concrete
gegevens in onze volgende <i style="">Nieuwsbrief. </i><b style=""><o:p></o:p></b></span></p>
<p class="MsoNormal" style="margin-bottom: 6pt; line-height: 12pt;"><b
 style=""><span style="font-size: 11pt;"><big
 style="color: rgb(255, 102, 0);"><big>Red
het blazoen van Dowaai</big></big><o:p></o:p></span></b></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Op de laatste pagina van deze <i style="">Nieuwsbrief
</i>doet onze voorzitter een
warme oproep teneinde <span style="font-variant: small-caps;">Zannekin</span>
in
staat te stellen bij te dragen tot het redden van een uniek stuk van
ons
cultureel en historisch erfgoed<span style="">&nbsp; </span>in de
zuidelijkste van alle Vlaamse steden: Dowaai.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Dat bedreigde blazoen viel te
bewonderen op de voorkaft van onze in 2004 gepubliceerde brochure
gewijd aan de
Slag van de Pevelenberg die plaats vond in 1304, twee jaar na de
Gldensporenslag te Kortrijk.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Van vernoemde brochure rest nog een
kleine restoplage. Wie zijn steentje wil bijdragen tot de redding van
dit
stukje historisch patrimonium &ndash; en daartoe minimum 20 &euro;
overboekt op een van de
<span style="font-variant: small-caps;">Zannekin</span>-rekeningen
&ndash; ontvangt bij
wijze van dank en erkentelijkheid een exemplaar van de brochure
toegestuurd.
Vermeld daartoe op het betaalformulier uitdrukkelijk: &ldquo;Red het
blazoen&rdquo;. <o:p></o:p></span></p>
<a name="w"/>
<p class="MsoNormal" style="margin-bottom: 6pt; line-height: 12pt;"><b
 style=""><span style="font-size: 11pt;"><o:p>&nbsp;</o:p></span></b></p>
<p class="MsoNormal" style="margin-bottom: 6pt; line-height: 12pt;"><b
 style=""><span style="font-size: 11pt;"><big
 style="color: rgb(0, 102, 0);"><big><big>De Waalse
geuzen</big></big></big><o:p></o:p></span></b></p>
<hr>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Wie aan de opstand in
de Nederlanden tegen de Spaanse overheersing aan het einde van de l6e
eeuw
denkt, haalt figuren als een Willem van Oranje, Brederode, Egmont en
Hoorne of
een Marnix van Sint-Aldegonde voor de geest. En denkt aan plaatsen als
Antwerpen, Den Briel of Leiden. Steeds minder is men er zich van bewust
dat een
belangrijke bijdrage tot de opstand geleverd werd door Walen.
Natuurlijk kent
iedereen die een bezoek brengt aan steden als Amsterdam de
(overblijfselen van
de) Waalse kerken die wijzen op een inwijking van Franssprekende
protestanten.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Maar slechts weinigen zijn
er zich van bewust dat veel kopstukken van de geuzenopstand Walen waren
of op
zijn minst van Waalse afkomst. Een goed overzicht wordt gegeven in het
laatst
verschenen jaarboek van de Vereniging/Stichting Zannekin die zich
bezighoudt
met de studie van de grensgebieden der oude Nederlanden (1). In een
artikel van
de hand van Rotterdammer <st1:personname productid="Ruud Bruijns"
 w:st="on">Ruud Bruijns</st1:personname> komen we te weten dat de
studiedienst van de SGP (de
Staatkundig Gereformeerde Partij) genoemd is naar een Henegouwse
reformator:
Guy de Bray. Hij was een adviseur van Willem van Oranje en werd aldus
al snel
het doelwit<b> </b>van zijn tegenstanders. In 1567 werd hij ter dood
veroordeeld en in Valenciennes (Valencijn) terechtgesteld. De Bray is
een typische
figuur uit de Henegouwse reformatie die sterk be&iuml;nvloed werd door
Calvijn.
Calvijn was afkomstig van het nabije Picardi&euml; en dat heeft
ontegensprekelijk
een invloed uitgeoefend op de protestantisering van Henegouwen.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Een totaal andere figuur is
graaf Lamoral van Egmont, stadhouder van Vlaanderen en Artesi&euml; en
zoals bekend
in 1568 samen met Hoorne in Brussel op bevel van de hertog van Alva
terechtgesteld. Egmont was geen geus <i>pur song </i>maar een trouwe
dienaar
van de Spaanse koning en tegelijk een verdediger van de adellijke
privilegies.
Hij was een pleitbezorger van verdraagzaamheid tegen de reformatie en
dat
kostte deze katholiek uiteindelijk zijn kop. Egmont was afkomstig uit
Lahamaide, een Henegouws gehucht vlakbij Ronse.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">En ook Philips van Marnix,
heer van Sint-Aldegonde, was van oorsprong een Henegouwer, tenminste
aan
moederskant Deze Brusselaar die het als overtuigd calvinist tot
burgemeester
van Antwerpen schopte, is de zoon van Marie de Haimemericourt,
afkomstig uit
het Henegouwse Mont-Saint-Aldegonde bij <st1:personname
 productid="La Louvi&#65512;re. In" w:st="on">La Louvi&egrave;re. In</st1:personname>
het
dorpje Mont-Saint-Aldegonde zijn trouwens nog een paar sporen van de
grondvesten van haar kasteel terug te vinden.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Manix van Sint-Aldegonde
mag dan wel een bekende figuur zijn, Jean Taffin is dat veel minder.
Deze
Doornikzaan werd zowaar hofpredikant van Willem van Oranje. Na de val
van
Antwerpen trok hij naar het noorden en werd hij actief in de Waalse
gemeenten
in Haarlem en Amsterdam waar hij in 1602 op 72-jarige leeftijd stierf.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">De Waalse protestanten
maakten niet alleen furore als geestelijken. Ook militair lieten ze
zich niet
onbetuigd. Zo was er zelfs een Waalse Koppelstock (een zekere Antoine
Olivier)
die, naar analogie met Den Briel, de geuzen een handje hielp om de stad
Bergen
in te nemen. Olivier wist de stadpoorten te openen waardoor het een
koud
kunstje was voor Lodewijk van Nassau om de stad in te nemen. En er was
ook
Louis de Boisot die hielp om de stad Leiden te ontzetten.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">We spreken dan van 1574 en
ondertussen was de opstand naar het noorden opgeschoven. In het zuiden
kwam de
Unie van Atrecht tot stand die de Waalse gewesten verenigde. Zij
stonden onder
controle van de Spaanse koning en waren katholiek. In het <span
 style="font-variant: small-caps;">Zannekin</span>-jaarboek benadrukt <st1:personname
 productid="Ruud Bruijns" w:st="on">Ruud Bruijns</st1:personname> zeer
juist dat
de Unie van Atrecht echter geen zuiver Waalse aangelegenheid was. Ook
Den Bosch
en Leuven sloten er zich bij aan.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Steden als Valencijn en
Doornik daarentegen bleven nog lange tijd protestants. In Doornik kreeg
de
verdedigster van de stad, Christine de Lalaing, mythische proporties.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Uiteindelijk viel het gehele
zuiden toch in Spaanse handen en voor de Waalse protestanten zat er
niets
anders op dan naar het noorden te vluchten. Hun aantal wordt op 100.000
geraamd. Het protestantisme in het zuiden was trouwens nog niet
volledig
uitgeroeid. Aan het begin van de l7e eeuw waren er nog een paar
duizenden Walen
lid van de hervormde Kerk in Henegouwen. Ze moesten wel ondergedoken
leven.<o:p></o:p></span></p>
<p class="MsoNormal"
 style="margin-bottom: 6pt; text-align: right; line-height: 12pt;"
 align="right"><span style="font-size: 11pt; font-variant: small-caps;"><span
 style="font-weight: bold; color: rgb(0, 102, 0);">PICARD</span><o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">_________________<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">(1)
<st1:personname productid="Ruud Bruijns" w:st="on">Ruud Bruijns</st1:personname>,
<i style="font-weight: bold; color: rgb(255, 102, 0);">&ldquo;Ce ne
sont que des gueux&rdquo;, de Waalse
bijdrage in de opstand en het lot der Waalse protestanten</i>, in <span
 style="font-variant: small-caps;">Zannekin</span>-jaarboek 2006, de
Nederlanden
extra muros nr. 28, te bestellen via M. CailIiau, Paddevijverstraat 2,
8900
leper.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Bron: weekblad <i style="">&rsquo;t
Pallieterke, </i>12 juli 2006.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;"><o:p>&nbsp;</o:p></span></p>
 <a name="g"/>
<p class="MsoNormal" style="margin-bottom: 6pt; line-height: 12pt;"><b><span
 style="font-size: 11pt;"><big style="color: rgb(0, 102, 0);"><big><big>Geografische
afbakening van Frans-Vlaanderen</big></big></big><o:p></o:p></span></b></p>
<hr>
<p class="MsoNormal" style="margin-bottom: 6pt; line-height: 12pt;"><big><big
 style="color: rgb(255, 102, 0);"><b style=""><span
 style="font-size: 11pt;"></span></b></big></big><span
 style="font-size: 11pt;"><big style="color: rgb(255, 102, 0);"><span
 style="font-weight: bold;">Gijs van Ryckeghem</span>,&nbsp; Waregem</big><o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Frans-Vlaanderen op een aardrijkskundige
kaart
omschrijven is even moeilijk als het omschrijven van Vlaanderen. De
gebieden
die vandaag binnen de grenzen liggen van de Belgische deelstaat
"Vlaanderen" zijn niet noodzakelijk dezelfde als deze die honderd of
duizend jaar geleden tot Vlaanderen behoorden. Als we op de kaart van
Vlaanderen kijken die Geraard de Kremer, of Mercator in de 16e eeuw
voor Keizer
Karel tekende dan zien we dat alleen de Belgische provincies West- en
Oost-Vlaanderen daartoe behoorden, samen met een gebied in Nederland
bezuiden
de Schelde en een gebied in Frankrijk dat in het westen reikte tot aan
de
rivier de A en in het zuiden tot aan de Skarpe.<o:p></o:p></span></p>
<span style="font-size: 11pt; line-height: 150%;"><o:p></o:p></span>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">De naam "Vlaanderen" duikt voor het eerst op
als "Pagus Flandrensis" in de "Vita Eligii" uit de 8e eeuw.
Deze "Pagus" of gouw was gelegen rondom Brugge. De graaf die deze
gouw in naam van de Frankische koning bestuurde kon in de 9e eeuw, toen
de
koninklijke macht afnam, zijn gebied over andere "pagi" uitbreiden.
Zo verenigde hij gaandeweg kleine, losse, vaak nogal wat van elkaar
verschillende gebieden tot een zelfstandige staat. Die staat breidde
zich onder
graaf Arnulf I in de 10e eeuw in zuid-westelijke richting uit, tot hij
daarbij
op het Normandische<span style="">&nbsp; </span>hertogdom stootte.
Deze uitbreiding tot voorbij de Somme was de grootste die Vlaanderen
ooit
gekend heeft. Dat vorstendom dat feodaal afhankelijk was van Frankrijk,
en
vanaf de 11e eeuw ook van het Duitse Rijk voor wat o.a. het over de
Schelde
gelegen Land van Aalst betrof, voerde niettemin een eigen politiek.
Deze staat
berustte niet, zoals bv. Bretagne, op een etnische basis. Vlaanderen
werd niet
alleen bewoond door Romaans en Germaans sprekenden, maar die laatsten
behoorden
bovendien nog tot verschillende stammen: Franken, Saksen en Friezen.
Taal- en
staatsgrenzen vielen niet samen. Het graafschap Vlaanderen maakte
daarbij deel
uit van twee koninkrijken, van vijf bisdommen en twee kerkprovincies.
Daarenboven vormde het noch geografisch noch economisch een afgelijnd
gebied.
Ondanks deze verschillen kwam in Vlaanderen in de 12de eeuw<span
 style="">&nbsp; </span>al een nationaal gevoel tot uiting.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Telkens wanneer de macht van de Franse koning<span
 style="">&nbsp; </span>groeide, probeerde die zijn invloed naar het
noorden uit te breiden en Vlaanderen tot zelfs over de Schelde aan zijn
macht
te onderwerpen. We denken aan Filips August en de slag<span style="">&nbsp;
</span>bij Bouvines in 1214, aan Filips de Schone en
de slag bij Kortrijk in 1302 en aan Lodewijk XIV en de slag bij Kassel
in 1677,
om er maar enkele te noemen. Met de vrede van Utrecht in 1713 kwam, op
enkele
details na, de grens tot stand die vandaag als de Frans-Belgische grens
wordt
beschouwd.<span style="">&nbsp; </span><o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Ondertussen werden heel wat streken, gewesten
en
steden als gevolg van veldslagen, verdragen of vorstelijke huwelijken,
nu eens
bij Frankrijk, dan weer bij Vlaanderen gevoegd.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Als tegenwoordig over het historische
Vlaanderen
gesproken wordt, dan denken we aan het gebied dat door Mercator op zijn
kaart
werd begrensd. Een groot deel daarvan ligt, vooral sinds <st1:metricconverter
 productid="1713, in" w:st="on">1713, in</st1:metricconverter> de
Franse staat.
We noemen het daarom sindsdien Frans-Vlaanderen, om het te
onderscheiden van
Belgisch-Vlaanderen, terwijl sommigen het liever hebben over
Zuid-Vlaanderen,
in tegenstelling tot Noord-Vlaanderen.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Bij het ontstaan van het graafschap tijdens
de 9e eeuw
werd in vrijwel het hele gebied dat we nu Frans-Vlaanderen noemen
Frankisch,
vermengd met elementen uit het Saksisch en het Fries gesproken. We
zouden het
ook Oud-Nederlands kunnen noemen. In de loop der eeuwen heeft het
Romaans, of
zeg maar het Frans, zich gaandeweg naar het noorden uitgebreid en de
steden
Dowaai(Douai) en Rijsel, met omgeving, tot ongeveer aan de Leie
ingepalmd. Dit
gebied dat in het oosten tot aan de linkeroever van de Schelde en
Doornik
doorloopt wordt Franssprekend Vlaanderen genoemd. De naam
"Waals-Vlaanderen" die soms gebruikt wordt als vertaling van "<st1:personname
 productid="la Flandre Wallingante" w:st="on">la Flandre Wallingante</st1:personname>",
(tegenover "<st1:personname productid="la Flandre" w:st="on">la Flandre</st1:personname>
flamingante") is onjuist en verwarrend. <o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Ook al spreken de mensen in dat zuidelijke
deel van
Vlaanderen Frans, toch zeggen ze onomwonden dat ze Vlamingen zijn.
Rijsel noemt
zich "Capitale de Flandre". In Dowaai troont bovenop het belfort met
klokkenspel een leeuw, en vaak meer dan over de grens zie je er de
leeuwenvlag
en het leeuwenschild, tot op de mouwen van de "Franse" politie toe.
In de verfranste plaatsnamen ontdek je nog veel Nederlandse vormen en
het Frans
van de volksmens is nog wel eens doorspekt met "Vlaamse" woorden.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Het deel van het oude graafschap Vlaanderen
benoorden
de Leie binnen Frankrijk noemen we de Westhoek. Dat is trouwens een
historische
naam. In die Westhoek is de verfransing nog maar sinds de Franse
revolutie
voorgoed begonnen. Hier behielden de plaatsnamen en familienamen nog
grotendeels hun Nederlandse vorm; hier spreken nog heel wat mensen hun
Nederlandse moedertaal. Als over "Frans-Vlaanderen" gesproken wordt,
dan wordt voor-al en in de eerste plaats de Westhoek bedoeld.<o:p></o:p></span></p>
<p class="MsoNormal" style="margin-bottom: 6pt; line-height: 12pt;"><span
 style="font-size: 11pt;">Ook de gebieden die in Frankrijk buiten dat
historische Vlaanderen van Mercator liggen maar die ooit tot Vlaanderen
en tot
de zeventien provinci&euml;n hebben behoord voelen zich nog altijd met
het oude moederland
verbonden. Zo noemt de stad Sint-Omaars zich nog altijd "une ville
flamande de premi&egrave;re rang". En hoog boven de beroemde
marktpleinen van
Atrecht (Arras)schittert op het Vlaamse belfort een gouden leeuw,
bezongen door
Paul Verlaine, die van zijn moeders kant uit Atrecht afkomstig was.<o:p></o:p></span></p>
<p class="MsoBodyText3"
 style="margin-bottom: 6pt; text-align: left; line-height: 12pt;"
 align="left"><span style="font-size: 11pt;">Staten
zijn politieke structuren, met wetten en regels, die zich met grenzen
tegenover
andere staten opstellen.<o:p></o:p></span></p>
<p class="MsoBodyText3"
 style="margin-bottom: 6pt; text-align: left; line-height: 12pt;"
 align="left"><span style="font-size: 11pt;">Volkeren
zijn menselijke gemeenschappen, met een geest en een hart, die grenzen
doorbreken. Daarom is het ook zo moeilijk om "Frans-Vlaanderen"
duidelijk af te bakenen.<o:p></o:p></span></p>
<p class="MsoBodyText3"
 style="margin-bottom: 6pt; text-align: left; line-height: 12pt;"
 align="left"><span style="font-size: 11pt;">___________